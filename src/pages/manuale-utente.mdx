---
title: "Manuale utente"
description: "Manuale utente del progetto."
---

L’utilizzo dell’editor può essere sintetizzato in cinque passi, che sono 
mostrati graficamente nella parte alta della pagina durante l’utilizzo dell’applicazione.

### 1. Upload (dell’immagine da ritagliare)
Il primo passo consiste nello scegliere 
l’immagine da modificare (da ritagliare), questo può essere
fatto attraverso il caricamento di un’immagine direttamente dal PC
dell’utente (in un qualsiasi formato: JPG, JPEG, PNG, ...) o scegliendone una tra le immagini di prova proposte cliccando
l'apposito link.\
E' richiesto che l'immagine scelta abbia un rapporto d'aspetto di 16:9 o 9:16.\
Per un'esperienza ottimale si dovrebbero caricare immagini con risoluzione 1280x720px o 720x1280px, 
in caso l'immagine avesse una risoluzione maggiore, essa
verrà comunque portata alla risoluzione di 1280x720px o 720x1280px 
(a seconda dell'orientamento orizzontale o verticale).

### 2. Editing (Fase 1)
Dopo aver confermato la scelta dell’immagine da
modificare, quest’ultima viene mostrata a schermo e l’utente può
passare alla prima fase di modifica. In questa fase si può definire 
un’area di interesse all'interno dell’immagine caricata delimitandola
con una spline cubica di Bézier (B-spline).\
Per creare la B-spline l’utente deve definire i punti di controllo delle varie
curve che la compongono: la creazione di un punto avviene cliccando
sull’immagine e, una volta creato, questo si può spostare con un click
prolungato sul punto stesso e il trascinamento del mouse.\
Ogni 3 punti (4 per la prima curva) viene automaticamente disegnata a
schermo la curva di Bézier relativa ai punti di controllo definiti;
per personalizzarli vengono offerte le seguenti opzioni
(ognuna delle quali viene applicata ai punti creati successivamente all'impostazione):
* *Colore* : permette di selezionare il colore dei punti del poligono di
	controllo;
* *Trasparenza* : permette di regolare la trasparenza dei punti
	rispetto all’immagine sottostante, più
	bassa la trasparenza, più opaco sarà il colore dei punti di controllo;
* *Dimensione* : permette di selezionare la dimensione (grafica) dei punti.

Opzioni simili vengono definite anche per le curve di Bézier:
* *Colore* : permette di selezionare il colore delle curve;
* *Trasparenza* : permette di regolare la trasparenza delle curve 
	rispetto all’immagine sottostante, più
	bassa la trasparenza, più opaco sarà il colore della curva;
* *Spessore* : permette di selezionare lo spessore della linea
	utilizzata per il disegno delle curve.

Oltre alle opzioni "estetiche" appena descritte, vengono offerte anche:
* l’opzione di mostrare o nascondere i punti di controllo
	(tramite la casella selezionabile _Mostra punti di
	controllo_);
* l’opzione di mostrare o nascondere il poligono di controllo
	(tramite la casella selezionabile _Mostra poligono di
	controllo_), quest’ultimo sarà rappresentato attraverso dei
	segmenti tratteggiati dello stesso colore selezionato
	per i punti di controllo.

Sia dopo che le curve sono state create, sia con il poligono di
controllo visibile, rimane la possibilità, per l'utente, di traslare i punti di controllo
vedendo il cambiamento istantaneo della spline e del poligono.\
Per cancellare l’ultimo punto di controllo creato si può utilizzare
il bottone `Rimuovi ultimo punto`, se si elimina un punto facente parte
del poligono di controllo di una curva, anche questa verrà eliminata.
Se si vuole eliminare l’ultima curva disegnata si può utilizzare il bottone
`Rimuovi ultima curva`: questa azione eliminerà gli ultimi 3 punti di
controllo dell’ultima curva creata.\
Con il bottone `Rimuovi immagine` tutte le modifiche saranno
cancellate e l’utente sarà riportato al passo 1 (Upload).\
Quando si è soddisfatti del contorno creato si può chiudere la spline
attraverso il bottone `Chiudi spline e ritaglia`, automaticamente sarà creato un segmento
che unisce l'ultimo punto inserito al primo qualora questi due siano diversi e l’immagine sarà ritagliata
secondo il contorno definito. Dopodichè sarà data la possibilità di salvarla come
immagine PNG sul proprio PC e/o continuare seguendo i passi successivi.

### 3. Upload (dell’immagine di sfondo)
Analogamente al punto 1, l’utente deve
selezionare dal proprio PC (in un qualsiasi formato: JPG, JPEG, PNG, ...), 
o da un insieme di immagini di prova, uno sfondo su
cui operare nella seconda fase di editing (passo 4).\
E' richiesto che l'immagine scelta abbia un rapporto d'aspetto di 16:9 o 9:16 e che
abbia dimensioni (larghezza e altezza in pixel),
maggiori rispetto all'immagine ritagliata.\
Per un'esperienza ottimale si dovrebbero caricare immagini con risoluzione 1280x720px o 720x1280px, 
in caso l'immagine avesse una risoluzione maggiore, essa
verrà comunque portata alla risoluzione di 1280x720px o 720x1280px 
(a seconda dell'orientamento orizzontale o verticale).

### 4. Editing (Fase 2)
A questo punto l’utente dovrebbe ritrovarsi una schermata
con l’immagine di sfondo selezionata al passo 3 e con l’immagine ritagliata
al passo 2 sovrapposta. Viene quindi offerta la possibilità di applicare tre tipi di
trasformazioni affini all’immagine in primo piano:
* *Traslazione* : cliccando e tenendo premuto con il mouse, l’immagine può
	essere trascinata (traslata) in un qualsiasi punto della pagina;
* *Scala/Omotetia* : inserendo l’apposito fattore di scala (fino a due
	cifre decimali) nell’apposito spazio si effettua un
	ingrandimento/rimpicciolimento (si noti che il fattore si riferisce sempre
	all’immagine iniziale e non a quella corrente);
* *Rotazione* : è possibile eseguire una rotazione inserendo il valore
	dell’angolo di rotazione (rispetto all’orizzontale e centrato al centro
	dell’immagine) in gradi o in radianti come multipli di π (si noti che l’angolo di rotazione si
	riferisce sempre alla situazione iniziale e non a quella corrente), tenendo presente
	che un angolo di rotazione positivo corrisponde ad una rotazione in senso orario, mentre
	un angolo di rotazione negativo corrisponde ad una rotazione in senso antiorario.

Quando è soddisfatto dell’immagine (primo piano e sfondo) ottenuta, l’utente
preme il bottone `Concludi` per passare all’ultimo passo.

### 5. Fine
All’utente è presentata l’immagine finale data dall’unione tramite
sovrapposizione dell’immagine in primo piano e da quella di sfondo; se
l’immagine in primo piano non rientrava completamente in quella di sfondo ci
sarà un ritaglio per garantire che il risultato finale includa solo la parte dell'immagine
ritagliata che risulti sovrapposta con lo sfondo.\
Si può, ora, salvare il risultato come immagine PNG attraverso il tasto `Salva` 
e/o procedere a riportare l’editor al passo 1 attraverso il tasto `Modifica un’altra immagine!`.
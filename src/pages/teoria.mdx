---
title: "Teoria"
description: "Teoria alla base del progetto."
---

### Curve e spline di Bézier
Nella prima fase di editing, per delineare il contorno dell'immagine da ritagliare, 
vengono sfruttate le curve spline di Bézier (B-spline) planari, 
di grado 3 e con incollamento di classe $\mathscr{C}^0$ (equivalente a $\mathscr{G}^0$).
Come sono definite e cosa vuol dire _classe di incollamento_?

#### Curve di Bézier in $\E^2$
Una curva di Bézier è un particolare tipo di curva parametrica, cioè una funzione vettoriale continua del tipo:
$\P = \P(t): [0, 1] \to \E^2$ con $\P(t) = \begin{bmatrix} x(t) \\ y(t) \end{bmatrix}$ e
$x(t), y(t)$ polinomi di grado $k \geq 1$; essa è determinata da un **poligono di controllo**, cioè da un insieme ordinato
di $k + 1$ punti distinti di $\E^2$ (chiamati **punti di controllo**).\
In particolare, Bétsie sfrutta le curve cubiche di Bézier (di grado 3, $k = 3$), definite, quindi, da un poligono
di controllo costituito da $k + 1 = 4$ punti in $\E^2$ solitamente indicati con $\{\P_0, \P_1, \P_2, \P_3\}$. 
Le coordinate dei punti di controllo sono sufficienti a determinare l'equazione della curva di Bézier associata 
tramite l'**algoritmo di de Casteljau**, da cui si ottiene un'equazione del tipo:
<p style="text-align: center;">$\P(t) = (1 - t)^3\cdot\P_0 + 3(1 - t)^2t\cdot\P_1 + 3(1-t)t^2\cdot\P_0 + t^3\cdot\P_3$</p>
che, introducendo i **polinomi di Bernstein** di grado $k$ in forma generale:\
$B^k_i(t) = \begin{pmatrix} k \\ i \end{pmatrix}(1 - t)^{k - i} \cdot t^i$ con $i = 0, \dots, k$ si può riscrivere come:
<p style="text-align: center;">$\displaystyle\P(t) = \sum_{i = 0}^{3}B^3_i(t)\cdot \P_i$ .</p>
Quello che si vede disegnato a schermo, qui sotto in rosso, e quando utilizziamo l'applicazione, 
non è altro che l'immagine (o **supporto**) della curva così definita.

<img src="/bezier_3.gif" alt="Costruzione grafica di una curva cubica di Bézier" style="display:block; margin-left: auto; margin-right: auto;"/>

#### Spline di Bézier di grado 3 in $\E^2$
Per delimitare una figura arbitrariamente complessa sarebbe necessario introdurre una curva di Bézier di grado 
molto elevato, che risulterebbe pesante dal punto di vista computazionale e che dipenderebbe strettamente
dal suo poligono di controllo senza, quindi, offrire un **controllo locale**. Per
risolvere questi problemi, in computer grafica si utilizzano le spline di Bézier (B-spline), cioè curve date
dall'incollamento di più curve di Bézier aventi lo stesso grado: nel nostro caso, essendo tutte le curve da incollare di grado 3,
si parlerà di spline cubiche (di grado $k = 3$).\
Formalmente, tutte le curve di Bézier hanno come dominio l'intervallo $[0, 1]$ ma, per poter definire una spline,
è necessario che le curve siano definite su intervalli adiacenti: questo viene fatto grazie alla possibilità di 
**riparametrizzare** una curva di Bézier definita sull'intervallo $[0, 1]$ con una curva equivalente definita su un
intervallo $[a, b]$ arbitrario (con $a < b$ e $a, b \in \R$). Se consideriamo $t \in [0, 1]$ e $\tau \in [a, b]$ è possibile definire una **funzione di transizione
(biunivoca, bicontinua e bidifferenziabile)**:
<p style="text-align: center;">$t = t(\tau) = \displaystyle\frac{\tau - a}{b - a}$</p>
per due estremi $a$ e $b$ fissati che
riparametrizzi una curva $\P(t)$ in una equivalente $\mathbf{Q}(\tau)$, quindi tale che: $\mathbf{Q}(\tau) = \P[t(\tau)]$.\
Per far sì che i supporti di due curve cubiche $\P$ e $\mathbf{Q}$ definite su due intervalli adiacenti $[a, b]$ e $[b, c]$ 
si incollino modo opportuno, è necessario, inoltre, definire una **condizione di incollamento**.
Nel nostro caso utilizziamo, per dare massima libertà all'utente, la condizione di incollamento più "semplice" 
(chiamata $\mathscr{C}^0$ o $\mathscr{G}^0$ in caso la si consideri come condizione di incollamento geometrico) 
che impone solamente: $\P(b) = \mathbf{Q}(b)$ e, cioè, che l'ultimo punto del poligono di controllo
della prima curva coincida con il primo punto del poligono di controllo della seconda curva.


### Trasformazioni affini del piano
Passando alla seconda fase di editing, invece, si possono applicare, alla porzione di immagine ritagliata, tre tipi di trasformazioni
affini del piano $\E^2$, che, in pratica, sono definite sulla porzione di piano dell'intera pagina web. Teniamo in considerazione, però,
che il sistema di riferimento cartesiano della pagina, con origine nell'angolo in alto a sinistra, asse delle ascisse con verso positivo 
a destra e asse delle ordinate con verso positivo in basso, non coincide con quello dell'immagine in primo piano che ha origine $O$ nel centro
della stessa, asse $x$ positivo verso destra e asse $y$ positivo verso l'alto.\
Le trasformazioni affini utilizzate in Bétsie, altrimenti dette **affinità**, sono trasformazioni di uno spazio 
in se stesso ($\E^2 \to \E^2$); queste sono corrispondenze biunivoche che legano punti di coordinate $\x = (x, y) \in \E^2$ a punti di
coordinate $\x' = (x', y') \in \E^2$ tramite una relazione in forma matriciale del tipo:
<p style="text-align: center;">$\x \mapsto A\x + \c$</p> 
dove $A$ è la matrice di trasformazione $2 \times 2$ invertibile ($\det(A) \neq 0$)
e $\c$ è un vettore fissato.\
La seguente tabella mostra le caratteristiche delle tre affinità utilizzate in Bétsie:

| Affinità                  | Matrice di trasformazione $A$                                                               | Vettore $\c$                                                                     |
| ------------------------- | :-----------------------------------------------------------------------------------------: | :------------------------------------------------------------------------------: |
| Traslazione               | $I_2 = \begin{bmatrix} 1 & 0 \\ 0 & 1 \end{bmatrix}$                                        | $\begin{bmatrix} u \\ v \end{bmatrix} \neq \begin{bmatrix} 0 \\ 0 \end{bmatrix}$ |
| Rotazione di centro $O$   | $\begin{bmatrix} \cos(\theta) & -\sin(\theta) \\ \sin(\theta) & \cos(\theta) \end{bmatrix}$ | $\begin{bmatrix} 0 \\ 0 \end{bmatrix}$                                           |
| Omotetia di centro $O$    | $kI_2 = \begin{bmatrix} k & 0 \\ 0 & k \end{bmatrix}$                                       | $\begin{bmatrix} 0 \\ 0 \end{bmatrix}$                                           |

con $\begin{bmatrix} u \\ v \end{bmatrix}$ **vettore di traslazione**, $\theta$ **angolo di rotazione** e $k$ **fattore di 
dilatazione/contrazione**. Ricordiamo, inoltre, che, nel nostro caso, tutte le trasformazioni hanno **l'origine nel centro $O$** 
dell'immagine ritagliata di partenza.